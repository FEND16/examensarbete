# Generella riktlinjer för utformning av examensarbetesrapport

Rapporten för examensarbetet är ditt sätt att visa upp att du kan föra resonemang och problematisera kring processen att ta ett koncept och en idé till en färdig produkt. För att visa att du kan utveckla _ett projekt från koncept till en färdig ”produkt”_ så måste processen dokumenteras på ett strukturerat sätt. I det här dokumentet får du generella riktlinjer för hur du kan utforma din rapport.

## Struktur

Med en tydlig struktur blir det lättare för läsaren att hitta i texten och ta till sig innehållet. Rapporten ska ha en _titelsida_, _en inledande del där du beskriver ämnesval och fokus_, _en del där du redogör för själva arbetet_, _en avslutning där du summerar arbetet_ samt en _källförteckning_.

Titelsidan ska innehålla uppgift om lärosäte, ämnesområde, kurstillfälle och moment, datum när arbetet läggs fram eller lämnas in, samtliga författare och eventuell gruppbeteckning samt lärare alternativt handledare. I den rapport som ska skrivas för examensarbetet är din handledare ansvarig lärare för kursen.

Om uppsatsen blir längre än tio sidor skall det även finnas en sammanfattning samt en innehållsförteckning.

## Rapportens rubriker

### Introduktion
I introduktionen skall du presentera området och det specialområde som ditt arbete omfattar. En övergripande fråga som skall besvaras är varför detta arbete ska göras. Introduktionen bör förslagsvis bestå av följande fem rubriker:

###### Inledning
Introducera området som ditt arbete handlar genom att visa att området är viktigt, centralt, intressant och relevant. Börja med att sätta in ditt ämnesval i ett större sammanhang samt lyft fram varför det aktuella ämnet är intressant att studera och fördjupa sig inom. Att sätta in arbetet i ett större sammanhang är också viktigt föra att visa att du försöker lösa ett mer allmänt problem och inte bara något som enbart du upplever som ett problem.

###### Bakgrund
Ge en sammanfattning av vad det finns för liknande produkter/tjänster/ramverk etc. inom det område du valt att fördjupa dig i.
Problematisera och förklara vad för specialområde/nisch som du tänker fördjupa dig inom och vilka perspektiv som är intressanta. Detta kan du göra genom att du påpekar en eller flera delar som saknas i tidigare arbeten inom området och som du vill förlänga/förstärka/förbättra/utöka eller visar på att produkten inte finns på marknaden.

###### Syfte
Vad är syftet med arbetet? Vilka frågor vill du besvara eller vilket problem vill du lösa för din målgrupp. Avgränsa dig och håll det kort och koncist, tänk på tidsspannet.

###### Metod

Den övergripande frågan som skall besvaras är hur du gjorde detta arbete? Man kan jämföra metodkapitlet med ett kokboksrecept som beskriver hur man går tillväga för att tillreda receptet (instruktionerna).

Här presenterar du de verktyg/ramverk etc. som du använder till arbetet. Tänk på att inte göra några antaganden om läsarens tekniska kunskaper. Ge en kort sammanfattning på de teknologier och tillvägagångssätt du använt även om de kan verka uppenbara för just dig. Detta gäller även saker som arbetsmetod (agilt/Trello) samt vad som används för t.ex. wireframes/mockups för projektet.

###### Kravspecifikation / avgränsningar

Sätt upp en kravspecifikation för projektet och vad som själva produkten ska kunna göra när den är klar. Här kan det även vara bra att sätta upp ramar för vad den __inte__ kan göra, t.ex. saker som mycket väl kan implementeras men väljs bort p.g.a. tidsspannet för arbetet.

### Resultat

Om metodkapitlet är kokboksreceptet, instruktionerna ingredienserna, är resultatet den måltid som du fick av att ha använt receptet. Den övergripande frågan som skall besvaras är vad du fann när du genomförde arbetet. Du alltså presentera dina resultat av arbetet under denna rubrik. Hur blev den färdiga produkten eller resultatet.

### Diskussion
Diskutera resultaten samt analysera arbetets gång. Vad har du lärt och vad för lärdomar tar du med dig från detta arbete in i arbetslivet? Vad har gått bra? Vad har du stött på för svårigheter och hur har du löst dessa svårigheter?

Analysera och diskutera din metod. Började du i rätt ände och använde du rätt verktyg/ramverk för att slutföra arbetet? Finns det något som skulle kunna förbättras om du gjorde om arbetet?

Ge förslag på vad som är nästa steg om någon skulle vara intresserad av att arbeta vidare med ditt arbete.

## Referenser

I en vetenskaplig text ska det klart framgå vilka idéer som är författarens och vilka som hämtats från andra källor. Du förväntas ge hänvisningar till allt material som används och specificera källan. Det gäller i princip varje gång du lånar slutsatser, idéer eller fakta från ett annat verk. Det gäller förstås också varje gång du citerar från en källa eller summerar eller parafraserar ett resonemang därifrån.

Allmänt accepterade fakta eller åsikter kräver inga referenser, men i vissa fall kan det vara nödvändigt med hänvisningar av mera informativ art, såsom ett slags läsanvisningar.

Källhänvisningar syftar till att läsaren ska veta att din text är baserad på någon annans resonemang och det ska även vara möjligt för läsaren att gå tillbaka till källan. Oavsett om du citerar, refererar eller återberättar med egna ord ska du alltid vara noga med att uppge vem uppgifterna kommer ifrån och var du har hämtat dem. Om du inte återger källan på ett korrekt sätt kan din text bedömas som plagiat. Det finns flera olika hänvisningssystem men ett av de mest använda är Harvardsystemet. Nedan finner ni en guide till hur man skriver referenser inom Harvardsystemet.

http://www.ub.umu.se/skriva/skriva-referenser/referenser-harvard 

http://www.ub.umu.se/skriva/skriva-referenser/kallhanvisningar-harvard

## Marginaler, text, rubriker, figurer och sidnummer

För att texten ska vara läsvänlig är det viktigt att den är luftig, har lämplig mängd text per sida, ett bra typsnitt och tillräckligt stora bokstäver samt att figurer du använder är namngivna.

Därför ska uppsatsen följa riktlinjerna nedan:

__Brödtext: Times New Roman, 12 pt, 1.5 radavstånd__
__Marginaler: ca 2,5 cm__

__Sidnummer:__
* Varje sida ska vara numrerad och ha sidnummer i nedre högra hörnet.
* Titelsida och eventuell innehållsförteckning ska inte ha några sidnummer.

__Tabeller och figurer__: Tabeller och figurer kan användas för att förtydliga budskapet. De ska vara relativt begripliga oberoende av löptexten och ska:
vara numrerade (figur 1, figur 2, tabell 1, tabell 2 osv).

